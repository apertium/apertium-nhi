Ce cualcan itich in tlapohual de mayo ce cacalotl oquintemoto ciqui chacaltzitzin , para ica tlacuaz .
Ihcuac yotlamitlacuah opeu amiqui .
Yeh icmatoc nic ohueh cahciz atl .
Oyah opatlantah octemoto atl .
Huehca yoyaya , ihcuac ocualitac ce tapalcatihuilotl ica atl .
Ica mic paquiliztli ohualah icah nicancah atl .
Ihcuac ompa oahcito otlaocox , porque oquitac de que in atl cimi huehcatlan huan amo huili atli .
Icompa yoixihcataya , nic cimi ocniquia atliz .
Nicancah cacalotl ocmotlahtlanih :
“ ¿ Quenih inchihuaz para natliz ? ”
Zan tipitzin oquihtoh :
— ¡ Ah ! ¡ Ya inmati tlenoh inchihuaz !
Zatepan oyah canic oquimahcic in chacalimeh , huan ica nitempil oquian ce tlaltitl hueyihtzin .
Nicanca tlaltitl ocuicac canic icchayotihtoc in atl .
Ompa oahcic , huan ica mic tlamalhuil ocpantalih in tlaltlitl , ohcon para amo motlaachoponiliz .
— Axan occipa manioh — ohcon ocmoilhuih .
Ihcuacon ocachi ya tona chicahuac , huan yeh ohcon ocmotiquitaya tiquitic .
Nichan ocnextilihqueh de que amoqueman mactlahcolcahua ce tiquitl .
Amati tleca ihcuac oahcia icah in atl oquitaya ocachi tzocotzitzin in tlaltitl , amo ocmatia tleca .
Tlen quemah ocmatia , nic ocpiayaya de que ihcihuiz ocachi .
— ¡ Ah ! , ¡ cimi yonciyau ! — octohuaya — , pero icpia que intlacamatic tlen onechilhuihqueh notahuan :
“ ¡ Amo queman ixtlahcolcahua ce tiquitl ! ”
Oquilnamic . Ohcon omocuicuipaya micpa , huan ya mic tlaltitl tlen yoczazacaya .
Pero oc opolihuia occiqui para que yeh amo pancalaquic itch in atl .
Cimi yociyau , huan ya iccocohua nitempil , nic itic in tlaltitl .
Yotlaocox , huan icompa yacniqui tzahtzic , ihcuac opeu icyolhuia :
“ ¡ Quemah inhuili ! , ¡ inhuili quemah ! , ¡ quemah inhuili ! . . . ”
Ihcuacon ce ichpocaconetl oyahtoya atlitiu .
Ihcuac oquitac nicancah cacalotl , cimi ocmotetzahui .
Huan como nicancah cimi cualli conetl , amo ocyolhuih icmohmohtic o iccuiliz in atl .
Zatepan de que otonalmic huan omociyautih oahcic in hora tlen yeh cimi occhixtoya .
¡ Atliz ! Ohcon ayic oquilcau nin tlahtol :
“ ¡ Quemah inhuili ! , ¡ inhuili quemah ! ”