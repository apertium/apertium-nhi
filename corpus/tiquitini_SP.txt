Se cualcan itich in tlapoual de mayo se cacalotl oquintemoto siqui chacaltzitzin , para ica tlacuas .
Ihcuac yotlamitlacuah opeu amiqui .
Yeh icmatoc nic oueh cahsis atl .
Oyah opatlantah octemoto atl .
Uehca yoyaya , ihcuac ocualitac se tapalcatiuilotl ica atl .
Ica mic paquilistli oualah icah nicancah atl .
Ihcuac ompa oahsito otlaocox , porque oquitac de que in atl simi uehcatlan uan amo uili atli .
Icompa yoixihcataya , nic simi ocniquia atlis .
Nicancah cacalotl ocmotlahtlanih :
“ ¿ Quenih inchiuas para natlis ? ”
San tipitzin oquihtoh :
— ¡ Ah ! ¡ Ya inmati tlenoh inchiuas !
Satepan oyah canic oquimahsic in chacalimeh , uan ica nitempil oquian se tlaltitl ueyihtzin .
Nicanca tlaltitl ocuicac canic icchayotihtoc in atl .
Ompa oahsic , uan ica mic tlamaluil ocpantalih in tlaltlitl , ohcon para amo motlaachoponilis .
— Axan ocsipa manioh — ohcon ocmoiluih .
Ihcuacon ocachi ya tona chicauac , uan yeh ohcon ocmotiquitaya tiquitis . Nichan ocnextilihqueh de que amoqueman mactlahcolcaua se tiquitl .
Amati tleca ihcuac oahsia icah in atl oquitaya ocachi tzocotzitzin in tlaltitl , amo ocmatia tleca . Tlen quemah ocmatia , nic ocpiayaya de que ihsiuis ocachi .
— ¡ Ah ! , ¡ simi yonsiyau ! — octouaya — , pero icpia que intlacamatis tlen onechiluihqueh notahuan :
“ ¡ Amo queman ixtlahcolcaua se tiquitl ! ”
Oquilnamic . Ohcon omocuicuipaya micpa , uan ya mic tlaltitl tlen yocsasacaya . Pero oc opoliuia ocsiqui para que yeh amo pancalaquis itch in atl .
Simi yosiyau , uan ya iccocoua nitempil , nic itic in tlaltitl .
Yotlaocox , uan icompa yacniqui tzahtzis , ihcuac opeu icyoluia :
“ ¡ Quemah inuili ! , ¡ inuili quemah ! , ¡ quemah inuili ! . . . ”
Ihcuacon se ichpocaconetl oyahtoya atlitiu .
Ihcuac oquitac nicancah cacalotl , simi ocmotetzaui .
Uan como nicancah simi cualli conetl , amo ocyoluih icmohmohtis o iccuilis in atl .
Satepan de que otonalmic uan omosiyautih oahsic in hora tlen yeh simi occhixtoya .
¡ Atlis ! Ohcon ayic oquilcau nin tlahtol :
“ ¡ Quemah inuili ! , ¡ inuili quemah ! ”